{
  "subiectul_1": {
    "subiect": {
      "enunt": "Scrieţi pe foaia de examen litera corespunzătoare răspunsului corect, pentru fiecare dintre situaţiile de mai jos. Este corectă o singură variantă de răspuns.",
      "exercitiul_1": "Mirosul teilor înfloriți din parc îi place foarte mult Anei, iar acest fapt arată că senzațiile au: a. valoare informațională b. tonalitate afectivă c. intensitate direct proporțională cu cea a stimulului care le provoacă d. durată mai mare decât cea a acțiunii stimulilor asupra analizatorilor",
      "exercitiul_2": "Percepția unui obiect este contextuală deoarece: a. cuprinde atât însușirile semnificative ale obiectului perceput, cât și pe cele de detaliu b. se formează doar în relația directă cu obiectul c. este concomitentă cu cea a obiectelor care îl înconjoară în momentul respectiv d. este imaginea unui obiect anume",
      "exercitiul_3": "Reprezentarea formei, mărimii și culorii unui avion, fără a cuprinde detaliile, reflectă caracteristica reprezentării de a fi o imagine: a. elementară b. primară c. verificabilă d. figurativă",
      "exercitiul_4": "O convingere este: a. o idee pe care o considerăm valoroasă, pe care o promovăm și o apărăm în relațiile cu ceilalți b. o idee de care nu suntem legați afectiv c. un sfat pe care îl acceptăm fără prea mult entuziasm d. o idee abstractă, detașată de personalitatea noastră",
      "exercitiul_5": "Pe fața Andreei se poate ,,citi” bucuria provocată de promovarea examenului de bacalaureat, fapt ce arată că trăirile afective dispun de: a. polaritate b. expresivitate c. mobilitate d. persistență în timp",
      "exercitiul_6": "Numărul de elemente pe care le putem include simultan în sfera atenției noastre desemnează caracteristica acesteia numită: a. mobilitate b. concentrare c. stabilitate d. volum",
      "exercitiul_7": "După ce a ascultat și a evaluat sfaturile părinților, profesorilor și prietenilor cu privire la ce ar trebui să facă după terminarea liceului, Bogdan a decis să urmeze facultatea de psihologie, asumându-și riscurile și eventualele eșecuri. El a dat astfel dovadă de: a. slăbiciune b. lașitate c. independență d. sugestibilitate",
      "exercitiul_8": "Reconstituirea în plan mintal și redarea integrală și simultană a însușirilor unui obiect evidențiază calitatea reprezentării de a fi o imagine: a. primară b. abstractă c. verificabilă d. panoramică",
      "exercitiul_9": "Cosmin este curios să afle care sunt ultimele noutăți din domeniul astrofizicii, motivația lui fiind, în acest caz: a. afectivă b. cognitivă c. negativă d. pozitivă",
      "exercitiul_10": "Trăirile afective intense, de lungă durată, care trec printr-o fază de cristalizare, una de maturizare și una de decristalizare sunt: a. emoțiile b. afectele c. dispozițiile afective d. sentimentele"
    },
    "barem": "câte 3 puncte pentru fiecare răspuns corect, astfel: 1-b, 2-c, 3-d, 4-a, 5-b, 6-d, 7-c, 8-d, 9-b, 10-d 10x3p=30 puncte"
  },
  "subiectul_2": {
    "subiect": "A. În coloana din stânga sunt enumerate calități ale memoriei, iar în coloana din dreapta sunt numerotate enunţuri adevărate referitoare la acestea. Scrieţi pe foaia de examen asocierile corecte dintre fiecare literă din coloana din stânga şi cifra corespunzătoare din coloana din dreapta. a. Volumul memoriei b. Elasticitatea memoriei c. Rapiditatea întipăririi d. Trăinicia păstrării 1. Reprezintă capacitatea de a acumula cunoștințe noi, de a le reorganiza pe cele vechi, de a le depăși sau uita pe cele necorespunzătoare. 2. Exprimă faptul că informațiile memorate sunt conservate corect, într-o formă acceptabilă, pentru o perioadă îndelungată. 3. Se referă la faptul că engramarea/fixarea se realizează repede, cu un număr redus de repetiții. 4. Arată că recunoașterea și reproducerea se realizează cu promptitudine. 5. Se referă la cantitatea de informații pe care le putem memora, păstra și reactualiza. B. Citiți, cu atenție, textul de mai jos: Imaginația utilizează schemele operatorii ale gândirii, raționamentele logice inductive sau deductive, algoritmica, dar mai ales euristica, deși specificul ei rămâne noutatea, originalitatea, care frecvent intră în contradicție cu rigorile gândirii logice. Pornind de la textul dat, răspundeți următoarelor cerințe: 1. Menționați două procese/fenomene psihice la care face referire, în mod explicit, textul. 2. Precizați trei caracteristici ale unuia dintre procesele/fenomenele psihice menționate la punctul 1. 3. Construiți un exemplu prin care să ilustrați strategia algoritmică de rezolvare a problemelor. 4. Argumentaţi, în aproximativ cinci rânduri, ideea conform căreia limbajul intern este forma cea mai evoluată a limbajului.",
    "barem": "A. câte 3 puncte pentru fiecare asociere corectă, astfel: a-5 b-1 c-3 d-2 4x3p=12 puncte B. 1. câte 2 puncte pentru menţionarea oricăror două procese/fenomene psihice la care face referire textul 2x2p=4 puncte 2. câte 2 puncte pentru precizarea oricăror trei caracteristici ale unuia dintre procesele/fenomenele psihice menționate la punctul 1 3x2p=6 puncte 3. construirea unui exemplu care să ilustreze strategia algoritmică de rezolvare a problemelor 4 puncte 4. - argumentarea ideii conform căreia limbajul intern este forma cea mai evoluată a limbajului 3 puncte - încadrarea în limita de spaţiu precizată 1 punct"
  },
  "subiectul_3": {
    "subiect": "Citiți, cu atenție, următorul text: Imediat văzu în copil una dintre cele mai frumoase şi mai aristocratice fiinţe pe care le cunoscuse vreodată. Frumuseţea lui era extraordinară. Avea o siluetă fină şi puternică, mlădioasă şi plină de graţie şi o atitudine foarte hotărâtă; ţinea capul sus şi păşea cu un aer cu adevărat demn; asemănarea cu tatăl său era cu totul năucitoare: avea părul blond ca al tatălui, în vreme ce ochii erau negri ca ai mamei, dar fără acea privire tristă şi timidă. Erau ochi îndrăzneţi şi în inocenţa lor citeai că niciodată nu se îndoiseră sau se temuseră. [...] Cedric, fără să ştie că este observat, se comporta normal. Strânse în mod cordial mâna domnului Havisham, când îi fu prezentat şi răspunse la întrebările lui cu aceeaşi promptitudine şi dezinvoltură cu care îi răspundea domnului Hobbs. Nu era nici timid, nici impertinent şi, în timp ce domnul Havisham vorbea cu mama lui, observa că el asculta conversaţia cu mult interes, ca şi cum ar fi fost un adult. – Are aerul unui băiat foarte matur, zise domnul Havisham către doamna Errol. – În multe privinţe e adevărat, răspunse ea. A învăţat totdeauna foarte repede şi a trăit mult printre maturi. Are şi obişnuinţa de a folosi fraze lungi sau expresii pe care le-a citit în cărţi sau pe care le-a auzit de la alţii, dar se entuziasmează şi pentru jocurile cu copiii. [...] Când domnul Havisham îl întâlni a doua oară avu ocazia să constate că totul era adevărat. În timp ce da colţul, din trăsură îi atrase atenţia un grup de băieţi aflaţi în prada unei mari agitaţii. Doi se pregăteau să se întreacă la fugă, iar unul dintre ei era micul Lord (Cedric), care, mai mult decât ceilalţi, striga şi urla în gura mare. Sta lângă umărul altui băiat, cu picioarele fremătând, aşezate unul în faţa celuilalt. [...] Viitorul Conte de Dorincourt (Cedric) atinse primul felinarul, cu două secunde înaintea lui Billy Williams. [...] Învingătorul şi învinsul mergeau unul lângă altul, urmaţi de ceata zgomotoasă a prietenilor. Cedric îi spunea ceva lui Billy Williams. – Vezi, îi zicea el cu intenţia de a-i face mai puţin neplăcută înfrângerea, cred că am învins pentru că picioarele mele sunt puţin mai lungi decât ale tale. Cred că asta este explicaţia. Eu sunt născut cu trei zile înaintea ta şi asta este în avantajul meu. Sunt mai bătrân cu trei zile. Şi, situaţia fiind prezentată în acest fel, părea să-l încurajeze pe Billy Williams, încât acesta începu să-şi dea aere, de parcă el era învingătorul. Cedric reuşea întotdeauna, într-un fel sau altul, să redea oamenilor seninătatea. (Frances H. Burnett, Micul Lord) Pornind de la textul dat, răspundeți următoarelor cerințe: A. Menţionaţi, conform teoriei lui C. G. Jung, tipul temperamental al lui Cedric. Precizați, din text, două idei/afirmații prin care să justificați răspunsul dat. B. Considerați că Cedric era un copil fricos? Precizați, prin apel la text, un motiv prin care să susțineți răspunsul dat. C. Textul precizează, cu privire la Cedric, faptul că acesta are aerul unui băiat foarte matur. Menționați, pe baza textului dat, două motive care susţin această afirmație. D. Prezentați, în aproximativ o jumătate de pagină, caracterul lui Cedric, conform teoriei lui G. W. Allport, evidențiind o trăsătură cardinală și două trăsături principale ale caracterului acestuia. E. Formulaţi un argument prin care să respingeți afirmația potrivit căreia trăsăturile de caracter nu pot fi modificate în timp.",
    "barem": "A. - menţionarea tipului temperamental al lui Cedric, conform teoriei lui C. G. Jung (extravertit) 2 puncte - câte 2 puncte pentru precizarea, din text, a oricăror două idei/afirmații prin care se justifică răspunsul dat 2x2p=4 puncte B. - menționarea unui răspuns în concordanță cu informațiile din text (de exemplu: Cedric nu era un copil fricos) 1 punct - precizarea, prin apel la text, a unui motiv prin care se susține răspunsul dat 3 puncte C. câte 3 puncte pentru menționarea, pe baza textului dat, a oricăror două motive care susţin afirmația potrivit căreia Cedric are aerul unui băiat foarte matur 2x3p=6 puncte D. - evidențierea unei trăsături cardinale a caracterului lui Cedric 2 puncte - câte 2 puncte pentru evidențierea oricăror două trăsături principale 2x2p=4 puncte - coerența prezentării 2 puncte - încadrarea în limita de spaţiu precizată 2 puncte E. formularea unui argument prin care se respinge afirmaţia dată 4 puncte"
  }
}