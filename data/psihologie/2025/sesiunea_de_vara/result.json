{
  "subiectul_1": {
    "subiect": {
      "enunt": "Pentru fiecare dintre următorii itemi, scrieți, pe foaia de examen, doar cifra corespunzătoare și notați în dreptul ei doar litera asociată răspunsului corect. Este corectă o singură variantă de răspuns.",
      "exercitiul_1": "Procesul psihic primar care furnizează informații despre proprietăți și însușiri separate ale stimulilor (intensitate, lungime, duritate, asperitate, culoare etc.) este: a. atenția b. senzația c. percepția d. gândirea",
      "exercitiul_2": "Pentru că apare numai în relația directă cu obiectul, percepția este considerată a fi: a. imagine primară b. imagine panoramică c. imagine fragmentară d. imagine secundară",
      "exercitiul_3": "Spre deosebire de imaginea perceptivă care este bogată în conținut, reprezentarea cuprinde doar însușirile considerate importante, fără detalii, de aceea spunem că este: a. primară b. secundară c. schematică d. panoramică",
      "exercitiul_4": "Trebuințele formate în decursul vieții, precum cele materiale (locuință, confort, unelte etc.), spirituale (cognitive, estetice, etice etc.) și sociale (comunicare, cooperare etc.), având rol de asigurare a integrității psihice și sociale a individului, se mai numesc: a. fiziologice b. primare c. biologice d. secundare",
      "exercitiul_5": "Ansamblul modificărilor expresive la care participă elementele mobile ale feței, precum deschiderea ochilor, direcția privirii, pozițiile succesive ale sprâncenelor, mișcările buzelor etc. reprezintă una dintre cele mai cunoscute expresii emoționale; aceasta se numește: a. autoreglare b. mimică c. pantomimică d. contagiune",
      "exercitiul_6": "Distributivitatea atenției se referă la capacitatea unei persoane: a. de a se concentra simultan asupra a două sau a mai multor activități b. de a-și menține atenția timp îndelungat asupra aceluiași obiect sau activități c. de a-și deplasa și reorienta intenționat atenția de la un obiect la altul d. de a elimina sau diminua succesiv factorii perturbatori",
      "exercitiul_7": "Reprezintă mecanismul psihic de autoreglare a conduitei prin mijloace verbale, de mobilizare a efortului voluntar în vederea depășirii obstacolelor aflate în calea atingerii scopurilor conștient stabilite: a. limbajul b. motivația c. voința d. instinctele",
      "exercitiul_8": "Creativitatea este influențată pozitiv de o serie de factori, excepție făcând: a. procedeele euristice și gândirea divergentă b. motivația intrinsecă și nonconformismul intelectual c. încrederea în sine și receptivitatea față de nou d. procedeele algoritmice și gândirea convergentă",
      "exercitiul_9": "Ioana învață la psihologie pentru că este curioasă să afle informații noi în acest domeniu. Acest exemplu evidențiază prezența motivației: a. pozitive b. cognitive c. negative d. afective",
      "exercitiul_10": "Stările afective care sunt de regulă înnăscute, se produc spontan, nu se supun controlului conștient, rațional și sunt condiționate esențialmente biologic se numesc: a. complexe b. superioare c. primare d. secundare"
    },
    "barem": "câte 3 puncte pentru fiecare dintre cele zece răspunsuri corecte, astfel: 1-b, 2-a, 3-c, 4-d, 5-b, 6-a, 7-c, 8-d, 9-b, 10-c 10x3p=30 puncte"
  },
  "subiectul_2": {
    "subiect": "Scrisul este centrat pe mesaj, comunică informații, idei, cunoștințe, trăiri supuse în prealabil unui proces mintal de selecție, ordonare, semnificare. Scrisul este coordonat din interior prin mijloacele limbajului intern și ale gândirii. a) Precizați înțelesul a două procese/fenomene psihice la care se face referire în text. b) Menționați trei caracteristici ale unuia dintre procesele/fenomenele psihice din text și precizate la subpunctul a). c) Explicaţi, în aproximativ o pagină, modul specific în care interacţionează procesele/fenomenele psihice vizate de text și precizate la subpunctul a), utilizând termenii în sensul specific psihologiei. d) Ilustrați, printr-un exemplu concret, una dintre strategiile rezolutive. e) Argumentaţi un punct de vedere personal referitor la importanţa funcției persuasive a limbajului.",
    "barem": "a) – câte 1 punct pentru menționarea oricăror două procese/fenomene psihice la care face referire textul 2x1p=2 puncte – câte 2 puncte pentru precizarea înțelesului fiecărui concept menţionat 2x2p=4 puncte b) câte 2 puncte pentru menționarea oricăror trei caracteristici ale unuia dintre procesele/ fenomenele psihice menționate la subpunctul a) 3x2p=6 puncte c) explicarea cerută: explicare adecvată cu încadrarea în limita de spaţiu precizată (± un sfert de pagină – 8p./ explicare adecvată fără încadrarea în limita de spaţiu precizată – 6p /explicare superficială, neconvingătoare – 3p. 8 puncte d) ilustrarea cerută: scrierea oricărui exemplu concret, adecvat – 4p./ scrierea unei explicații corecte, dar la nivel teoretic, fără a formula însă un exemplu concret – 2p. 4 puncte e) argumentarea punctului de vedere cerut: argumentare convingătoare – 6p/ argumentare neconvingătoare, superficială – 2p 6 puncte"
  },
  "subiectul_3": {
    "subiect": "Citiți, cu atenție, următorul text: Toma Caragiu era un bărbat puternic, frumos, înalt, cu umerii laţi şi piept bombat, faţa îngustă cu pomeţi proeminenţi, ochii negri ce scânteiau senin şi fascinant, în care se citea un straniu sarcasm combinat cu o uimire ghiduşă (...). Actorul avea o inteligenţă profundă, scormonitoare, intuia bine caracterul oamenilor, era un mare pamfletar al scenei, reușind să se impună în Teatrul “L.S. Bulandra”, continuând tradiţia farselor bune, pe care le născocea pentru alţii. Fiind conştient de talentul uriaş pe care-l avea, Toma Caragiu a lucrat asupra lui însuşi pentru a se dărui în întregime semenilor săi (...), pentru el arta constituind un mijloc de apropiere, de comunicare cu oamenii, iar cei care i-au fost în preajmă, ştiu foarte bine acest lucru. Toma Caragiu repugna izolarea și înstrăinarea orgolioasă faţă de oameni, el simțindu-se bine doar între ei, împărtăşindu-le nu doar bucuriile ci şi amărăciunile. Acesta era un personaj unic, inconfundabil, cu o inimaginabilă disponibilitate, atât ca artist cât şi ca om. Toma a fost prietenul tuturor (...). Sensul existenţei sale ca şi actor a fost publicul, el fiind fericit când reușea să-i facă pe oameni să râdă. Pe scenă, Toma Caragiu dorea să-l laşi singur, de capul lui, să facă ce vrea, acesta reușind să se impună și prin monolog, care era cel mai greu gen artistic de însufleţit. Toma Caragiu nu s-a remarcat printr-un personaj anume, personajul lui rămânând propria persoană, Caragiu însuşi, ca monstru sacru, ca interpret genial, creator al tuturor textelor comico-dramatice şi al propriei sale viziuni asupra realităţii trăite (...). Acesta a fost un perfecționist, mereu nemulțumit de nivelul la care se exprima pe scenă, pregătindu-şi fiecare apariţie în faţa spectatorilor cu o migală de bijutier. Geo Călugăru consemna în cartea sa că „Toma Caragiu a fost o personalitate impresionantă care însă, ca oricare dintre noi, a avut şi slăbiciuni. Una dintre ele era că nu se putea abţine şi râdea foarte uşor pe scenă. Colegii actori, ştiind asta, îl provocau mereu. Mai greu era a doua zi, când pentru toţi care îi făcuseră şotii, devenea din nou dom’ director. Dar reuşea să tragă această linie, se impunea pentru că ştia foarte bine să discearnă între răspundere şi meserie” (...). „Colegii de scenă îl descriau pe Toma ca fiind ambiţios, dornic de a juca şi energic, dar mereu cu un surâs în colţul gurii. Partener de şotii şi complice la pozne, Toma a fost, nu o dată, victimă a câte unei glume amicale. Într-o perioadă în care locuia temporar într-o cabină de teatru, colegii, profitând de somnul său adânc, după o zi istovitoare, n-au stat pe gânduri, l-au luat binişor în braţe şi l-au cărat pe scenă, în timpul spectacolului. Ce faţă avea când s-a trezit în pijama, în decorul tabloului 8. A rămas de pomină pentru toţi cei care l-au văzut“ (...). La vârsta de 28 de ani, Toma Caragiu este numit director al Teatrului de Stat din Ploieşti (...). La scurt timp după numirea în această funcție, îşi dă seama că Ploieştiul este un oraş dificil pentru teatru, spectatorii pasionaţi se duceau să vadă spectacole la Bucureşti (...). Directoratul lui Toma Caragiu a fost momentul care a ridicat definitiv statutul teatrului din Ploieşti de la nivelul unui teatru de provincie la nivelul unui teatru de prestigiu. Toma Caragiu a fost un dedicat administrator. Între 1953 și 1965, pe scena teatrului din Ploiești s-au pus în scenă 90 de premiere, o performanță care niciodată nu a mai putut fi egalată (...). Răsplata eforturilor şi izbânzilor sale nu a întârziat. Numărul amicilor şi admiratorilor săi ploieşteni a crescut simţitor, oameni din afara teatrului, foşti colegi de liceu și actori erau mândri de a fi onoraţi de prietenia sa (...). Toată lumea își respecta directorul, iar femeia de serviciu, sosind în zorii zilei la teatru, spre a face focul şi a mătura, l-a găsit pe Toma Caragiu la birou, preocupat să rezolve maldărul de hârtii cu situaţii, rapoarte, grafice, memorii, referate, cereri, propuneri, planuri, cronici. Închizând cu grijă uşa cabinetului, spre a nu-l deranja, profund mişcată, bătrâna i-a urat în gând: „Dă, doamne, să nu moară niciodată!” (https://aboutpeople.ro/ro/toma-caragiu/) 1. Menţionați, conform teoriei lui C. G. Jung, tipul temperamental al lui Toma Caragiu. Precizați, din text, două idei/afirmații prin care să justificați răspunsul dat. Puntajul se acordă pentru: a. menţionarea tipului temperamental al lui Toma Caragiu, conform teoriei lui C.G. Jung b. precizarea, din text, a oricăror două idei/afirmații prin care se justifică răspunsul dat 2. Considerați că Toma Caragiu avea aptitudini manageriale? Precizați, prin apel la text, un motiv prin care să susțineți răspunsul dat. 3. Textul precizează, cu privire la Toma Caragiu, faptul că a fost o personalitate impresionantă. Menționați, pe baza textului dat, două motive care susţin această afirmație. 4. Prezentați, în aproximativ o jumătate de pagină, caracterul lui Toma Caragiu conform teoriei lui G.W. Allport, evidențiind o trăsătură cardinală și două trăsături principale ale caracterului acestuia. Punctajul se acordă pentru: a. evidențierea unei trăsături cardinale a caracterului lui Toma Caragiu b. evidențierea oricăror două trăsături principale ale caracterului lui Toma Caragiu c. coerența prezentării 1 punct d. încadrarea în limita de spaţiu precizată 1 punct 5. Argumentați afirmația potrivit căreia temperamentul este neutru sub aspect valoric.",
    "barem": "1. a. menţionarea tipului temperamental al lui Toma Caragiu, conform teoriei lui C.G. Jung (extravertit) 2 puncte b. câte 2 puncte pentru precizarea, din text, a oricăror două idei/afirmații prin care se justifică răspunsul dat 2x2p=4 puncte 2. - menționarea unui răspuns în concordanță cu informațiile din text (de exemplu: Toma Caragiu avea aptitudini manageriale) 1 punct - precizarea, prin apel la text, a unui motiv prin care se susține răspunsul dat 3 puncte 3. câte 3 puncte pentru menționarea, pe baza textului dat, a oricăror două motive care susţin afirmația că Toma Caragiu a fost o personalitate impresionantă 2x3p=6 puncte 4. a. evidențierea unei trăsături cardinale a caracterului lui Toma Caragiu 2 puncte b. câte 2 puncte pentru evidențierea oricăror două trăsături principale 2x2p=4 puncte c. coerența prezentării 1 punct d. încadrarea în limita de spaţiu precizată (1/2pagină ± 1 rând) 1 punct 5. argumentarea afirmaţiei date : argumentare convingătoare, cu respectarea caracterului formal al construirii argumentării (premisă, conectori logici, concluzie) – 6p./ argumentare neconvingătoare, superficială – 2p. 6 puncte"
  }
}