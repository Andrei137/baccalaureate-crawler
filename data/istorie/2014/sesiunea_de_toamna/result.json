{
  "subiectul_1": {
    "subiect": {
      "enunt": "Citiţi, cu atenţie, sursele de mai jos: A. „Regulamentele organice au fost redactate de comisii de boieri, deţinători ai unei vechi «experienţe» în acest domeniu, sub supravegherea autorităţilor ruseşti, preocupate să facă din textele fundamentale elaborate un mijloc de consolidare a influenţei Petersburgului în Principatele dunărene. Regulamentele organice au introdus separarea puterilor în stat. Puterea legislativă era reprezentată de o Adunare obştească, aleasă pe cinci ani, în care ponderea importantă revenea marii boierimi; Adunării îi revenea iniţiativa şi redactarea legilor, prezentate apoi domnului. Acesta era ales pe viaţă de o Adunare obştească extraordinară. [...] Dacă Regulamentele organice au rămas prizoniere principiului medieval al privilegiului, scutind de impozite boierimea şi clerul, ele au oprit fuga ţăranilor pentru a se sustrage de la achitarea dărilor. [...] Principatele dunărene au trăit sub un condominiu ruso-turc, curtea suzerană - (Imperiul Otoman) şi curtea protectoare - (Rusia), aflându-se într-un puternic dezechilibru de putere în beneficiul celei din urmă. [...] Deşi Regulamentele organice prevedeau alegerea domnilor, Rusia şi Turcia au decis să numească, pentru început, domni în cele două principate: Alexandru Ghica în Ţara Românească şi Mihail Sturdza în Moldova.” (F. Constantiniu, O istorie sinceră a poporului român) B. „Deteriorarea relaţiilor dintre Rusia şi Imperiul Otoman a dus la ocuparea Principatelor Române de către ruşi, în iulie 1853 [...]. Ca urmare, cei doi domni au plecat în exil în Austria, în locul lor instaurându-se un guvern militar rusesc. Imperiul Otoman a ripostat, declarând război Rusiei, la 4/16 octombrie. Ocupaţia rusească din Principate a adâncit criza internaţională. [...] Uzura de război, cauzată de campania costisitoare şi nedecisivă din Crimeea, a adus până la urmă părţile beligerante la masa tratativelor [...] de la Paris, unde la 18/30 martie 1856 s-a semnat Tratatul ce punea capăt războiului. [...] Deşi au rămas sub suzeranitatea Imperiului Otoman, Principatele beneficiau acum de protecţia colectivă a marilor puteri, care interziceau unei puteri unice să intervină în problemele interne ale Principatelor. [...] Hotărâtoare pentru cursul ulterior al relațiilor româno-ruse avea să fie prevederea din Tratatul de la Paris cu privire la cedarea de către Rusia a unor părți din sudul Basarabiei către Moldova. Deşi protectoratul Rusiei din anii 1830-1840 şi rolul jucat de ea în înăbuşirea mişcărilor liberale de la 1848 au fost cauzele imediate ale ostilităţii Principatelor faţă de Rusia, nici moldovenii şi nici muntenii nu se împăcaseră cu anexarea Basarabiei din 1812.” (M.Bărbulescu, D.Deletant, K.Hitchins, Ş.Papacostea, P.Teodor, Istoria României) Pornind de la aceste surse, răspundeţi la următoarele cerinţe:",
      "exercitiul_1": "Numiţi „textele fundamentale“ elaborate în Principate, precizate în sursa A.",
      "exercitiul_2": "Precizaţi secolul la care se referă sursa B.",
      "exercitiul_3": "Menţionaţi puterea suzerană şi puterea protectoare a Principatelor Române, la care se referă atât sursa A, cât și sursa B.",
      "exercitiul_4": "Scrieţi, pe foaia de examen, litera corespunzătoare sursei care susţine că prevederile actelor legislative adoptate în Principate sunt încălcate în privința alegerii domnitorului.",
      "exercitiul_5": "Scrieţi, din sursa B, două informaţii care se află într-o relaţie cauză-efect, precizând rolul fiecăreia dintre aceste informaţii (cauză, respectiv efect).",
      "exercitiul_6": "Prezentaţi două fapte istorice din cadrul „crizei orientale“ referitoare la România.",
      "exercitiul_7": "Menţionaţi o caracteristică a proiectelor politice din secolul al XVIII-lea referitoare la statul român modern."
    },
    "barem": {
      "exercitiul_1": "2 puncte pentru numirea „textelor fundamentale“ elaborate în Principate, precizate în sursa A",
      "exercitiul_2": "2 puncte pentru precizarea secolului la care se referă sursa B.",
      "exercitiul_3": "câte 3 puncte pentru menţionarea puterii suzerane şi a puterii protectoare a Principatelor Române, la care se referă atât sursa A, cât și sursa B (3px2=6p)",
      "exercitiul_4": "3 puncte pentru scrierea, pe foaia de examen, a literei A, corespunzătoare sursei care susţine că prevederile actelor legislative adoptate în Principate sunt încălcate în privința alegerii domnitorului",
      "exercitiul_5": "7 puncte pentru scrierea, din sursa B, a oricăror două informaţii care se află într-o relaţie cauză-efect, precizând rolul fiecăreia dintre aceste informaţii (cauză, respectiv efect)",
      "exercitiul_6": "câte 1 punct pentru menţionarea oricăror două fapte istorice din cadrul „crizei orientale“ referitoare la România (1px2=2p) câte 2 puncte pentru prezentarea fiecăruia dintre faptele istorice menţionate (2px2=4p)",
      "exercitiul_7": "4 puncte pentru menţionarea oricărei caracteristici a proiectelor politice din secolul al XVIII-lea referitoare la statul român modern"
    }
  },
  "subiectul_2": {
    "subiect": {
      "enunt": "Citiți, cu atenție, sursa de mai jos: „În politica externă, forțele politice românești s-au străduit să creeze un regim de securitate europeană și sud-est-europeană care să garanteze, sub egida Societății Națiunilor, menținerea [...] României Mari, așa cum rezultase ea în urma sistemului versaillez. De aici, relațiile ei foarte strânse de alianță cu Franța și Marea Britanie, principalii garanți ai Tratatului de Pace de la Versailles. De aici, toate convențiile sale defensive cu [...] Cehoslovacia și Iugoslavia, în 1920-1921 (cu care, de altfel, și constituie Mica Înțelegere), tratatele de amiciție cu Franța și Italia, în 1926 [...] constituirea, împreună cu Iugoslavia, Grecia, Turcia, a Înțelegerii Balcanice în 1934 (aceasta din urmă pentru temperarea Bulgariei). Diplomația română e activă și originală. Un rol însemnat în impulsionarea ei îl are Nicolae Titulescu (1882-1941), un diplomat de excepție, prin personalitatea căruia România ocupă un loc important în Societatea Națiunilor (Titulescu este de două ori, în 1931 și 1932, președinte al Adunării Generale a acesteia, caz unic în istoria organizației). În aceeași intenție, de a crea un sistem de securitate colectivă, în condițiile schimbării strategice a politicii externe a Sovietelor din partea lui Stalin, Titulescu restabilește relațiile diplomatice cu Uniunea Sovietică în 1934, iar în 1936 poartă convorbiri cu Litvinov, ministrul sovietic de Externe, pentru un tratat de asistență mutuală cu URSS. [...] România și-a bazat toată securitatea pe acest sistem de alianțe la a cărui creare contribuise. [...] Tot acest edificiu diplomatic a rezistat atâta timp cât au rezistat marile democrații occidentale pe care se sprijinea. Însă echilibrul între Marile Puteri europene s-a năruit, odată cu expansiunea nazismului în Europa. Ca urmare a căzut și sistemul de apărare a României.‟ (I. Bulei, O istorie a românilor) Pornind de la această sursă, răspundeți la următoarele cerințe:",
      "exercitiul_1": "Numiți organizația internațională din care face parte și România, precizată în sursa dată.",
      "exercitiul_2": "Precizați, pe baza sursei date, o cauză a prăbușirii sistemului de apărare a României.",
      "exercitiul_3": "Menționați cele două state garante ale Tratatului de Pace de la Versailles, la care se referă sursa dată.",
      "exercitiul_4": "Menționați, din sursa dată, două informații referitoare la alianțele regionale din care face parte și România.",
      "exercitiul_5": "Formulați, pe baza sursei date, un punct de vedere referitor la rolul lui Nicolae Titulescu în diplomația românească, susținându-l cu două informații selectate din sursă.",
      "exercitiul_6": "Argumentați, printr-un fapt istoric relevant, afirmația conform căreia în prima jumătate a secolului al XX-lea viața politică din România se caracterizează prin democrație. (Se punctează prezentarea unui fapt istoric relevant și utilizarea conectorilor care exprimă cauzalitatea și concluzia.)"
    },
    "barem": {
      "exercitiul_1": "2 puncte pentru numirea organizației internaționale din care face parte și România, precizată în sursa dată",
      "exercitiul_2": "2 puncte pentru precizarea, pe baza sursei date, a oricărei cauze a prăbușirii sistemului de apărare a României",
      "exercitiul_3": "câte 3 puncte pentru menţionarea fiecăruia dintre cele două state garante ale Tratatului de Pace de la Versailles, la care se referă sursa dată (3px2=6p)",
      "exercitiul_4": "câte 3 puncte pentru menţionarea, din sursa dată, a oricăror două informaţii referitoare la alianțele regionale din care face parte și România (3px2=6p)",
      "exercitiul_5": "4 puncte pentru formularea, pe baza sursei date, a oricărui punct de vedere referitor la rolul lui Nicolae Titulescu în diplomația românească câte 3 puncte pentru selectarea, din sursa dată, a oricăror două informaţii care susţin punctul de vedere formulat (3px2=6p)",
      "exercitiul_6": "4 puncte pentru argumentarea afirmaţiei date prin prezentarea oricărui fapt istoric relevant și prin utilizarea conectorilor care exprimă cauzalitatea (deoarece, pentru că etc.) şi concluzia (aşadar, ca urmare etc.)"
    }
  },
  "subiectul_3": {
    "subiect": "Elaboraţi, în aproximativ două pagini, un eseu despre spațiul românesc între diplomație și conflict în secolele al XIV-lea – al XVII-lea, având în vedere: - menţionarea a două cauze ale implicării spațiului românesc în acțiunile militare desfășurate în secolul al XIV-lea; - menţionarea a două acțiuni militare la care participă românii în secolul al XV-lea și precizarea unei consecințe în plan diplomatic a uneia dintre acestea; - prezentarea unui fapt istoric referitor la acțiunile militare desfășurate în spațiul românesc în secolul al XVI-lea ; - formularea unui punct de vedere referitor la implicarea spațiului românesc în diplomația din secolele al XVI-lea – al XVII-lea și susţinerea acestuia printr-un argument istoric. Notă! Se punctează şi utilizarea limbajului istoric adecvat, structurarea prezentării, evidenţierea relaţiei cauză-efect, elaborarea argumentului istoric (prezentarea unui fapt istoric relevant și utilizarea conectorilor care exprimă cauzalitatea şi concluzia), respectarea succesiunii cronologice/logice a faptelor istorice şi încadrarea eseului în limita de spaţiu precizată.",
    "barem": "Informaţia istorică – 24 de puncte distribuite astfel: - câte 3 puncte pentru menţionarea oricăror două cauze ale implicării spațiului românesc în acțiunile militare desfășurate în secolul al XIV-lea (3px2=6p) - câte 3 puncte pentru menţionarea oricăror două acțiuni militare la care participă românii în secolul al XV-lea (3px2=6p) 2 puncte pentru precizarea oricărei consecințe în plan diplomatic a uneia dintre acțiunile menționate - 2 puncte pentru menţionarea oricărui fapt istoric referitor la acțiunile militare desfășurate în spațiul românesc în secolul al XVI-lea 3 puncte pentru prezentarea faptului istoric menţionat, prin evidenţierea relaţiei istorice de cauzalitate şi utilizarea unui exemplu/ a unei caracteristici 1 punct pentru utilizarea doar a unui exemplu/ a unei caracteristici referitoare la faptul istoric menţionat - 1 punct pentru formularea oricărui punct de vedere referitor la implicarea spațiului românesc în diplomația din secolele al XVI-lea – al XVII-lea 4 puncte pentru susținerea punctului de vedere formulat printr-un argument istoric – prezentarea oricărui fapt istoric relevant și utilizarea conectorilor care exprimă cauzalitatea (deoarece, pentru că etc.) şi concluzia (aşadar, ca urmare etc.) Ordonarea şi exprimarea ideilor menţionate – 6 puncte distribuite astfel: - 2 puncte pentru utilizarea limbajului istoric adecvat 1 punct pentru utilizarea parţială a limbajului istoric adecvat - 1 punct pentru structurarea textului (introducere - cuprins - concluzie) - 2 puncte pentru respectarea succesiunii cronologice/logice a faptelor istorice 1 punct pentru respectarea parţială a succesiunii cronologice/logice a faptelor istorice - 1 punct pentru respectarea limitei de spaţiu"
  }
}