{
  "subiectul_1": {
    "subiect": {
      "enunt": "Citiţi, cu atenţie, sursele de mai jos: A. „În vara anului 1958, URSS anunță retragerea trupelor sovietice din România. [...] Cu un regim politic stabil, condus de un partid previzibil și de un lider absolut, România nu avea o poziție esențială în blocul militar sovietic. Sovieticii erau interesați să-și mențină prezența militară în țările ce se învecinau cu Europa de Vest, pentru a avea un acces nestingherit către Germania [...]. Înconjurată de țări socialiste și având cea mai lungă frontieră cu Uniunea Sovietică, România era mai mult decât vulnerabilă, chiar și fără trupe sovietice pe teritoriul său. La 25 iunie 1958 [...] ultimii 35 000 de soldați sovietici părăseau România [...]. Pentru a dovedi sovieticilor că România este o țară sigură și că nu au greșit luând această decizie, retragerea trupelor a fost însoțită de un nou val de represiune în societate și în partid. [...] Partidul a fost supus unor noi represiuni, fiind vizați în special vechii activiști ilegaliști și intelectualii, Gheorghe Gheorghiu-Dej transformând teroarea [...] în modalitate de guvernare. În planul politicilor economice, Partidul Muncitoresc Român reconfirmă opțiunea strategică de dezvoltare a industriei grele și de colectivizare totală a agriculturii [...].” (I. A. Pop, I. Bolovan, Marea istorie ilustrată a României și a Republicii Moldova) B. „[...] Românii au obținut retragerea trupelor sovietice de pe teritoriul național în 1958 și au adoptat o cale din ce în ce mai independentă. Sub conducerea lui Gheorghiu-Dej și (din 1965) a lui Ceaușescu, România a refuzat să se implice în disputele URSS cu China și chiar a refuzat manevrele Pactului de la Varșovia pe teritoriul național. [...] Ei au susținut industrializarea neostalinistă a României cu bani și aparatură obținute din Europa de Vest. Contactele României cu Occidentul au crescut constant, în timp ce comerțul cu statele Consiliului de Ajutor Economic Reciproc a scăzut: de la 70 % din comerțul exterior al României la începutul anilor ′60 la numai 45% cu zece ani mai târziu. [...] Mult trâmbițata «propășire a țării» era o strategie populară acasă – Partidul Comunist Român [...] înfășurându-se în mantia naționalismului. Gheorghiu-Dej a inițiat tactica, iar Ceaușescu nu a făcut decât să o perfecționeze. Dar această strategie avea și mai mult succes în străinătate. [...] Prin simpla distanțare de Uniunea Sovietică, Bucureștiul s-a ales cu o pleiadă neverosimilă de admiratori occidentali. [...] După [...] 1967, relațiile s-au ameliorat și mai mult: sosit la București în august 1969, Richard Nixon era primul președinte american care vizita un stat comunist.” (T. Judt, Epoca postbelică: o istorie a Europei de după 1945) Pornind de la aceste surse, răspundeţi la următoarele cerinţe:",
      "exercitiul_1": "Numiţi formațiunea politică precizată în sursa A.",
      "exercitiul_2": "Precizaţi, din sursa B, o informație referitoare la domeniul economic.",
      "exercitiul_3": "Menţionaţi liderul politic și un spațiu istoric precizat atât în sursa A, cât și în sursa B.",
      "exercitiul_4": "Scrieţi, pe foaia de examen, litera corespunzătoare sursei care susține că strategia liderilor români are consecințe pentru relațiile româno-americane.",
      "exercitiul_5": "Scrieţi o relaţie cauză-efect stabilită între două informații selectate din sursa A, precizând rolul fiecăreia dintre aceste informaţii (cauză, respectiv efect).",
      "exercitiul_6": "Prezentaţi două asemănări între Constituțiile adoptate de statul român în 1952 și în 1965.",
      "exercitiul_7": "Menţionaţi o caracteristică a practicilor politice utilizate în statul român, în ultimul deceniu al secolului al XX-lea."
    },
    "barem": {
      "exercitiul_1": "2 puncte pentru răspunsul: Partidul Muncitoresc Român. Se punctează orice mod de redactare a răspunsului corect (prin precizare/menționare sau în enunț).",
      "exercitiul_2": "2 puncte pentru oricare dintre răspunsurile: Ei au susținut industrializarea neostalinistă a României cu bani și aparatură obținute din Europa de Vest, a scăzut comerțul României cu statele Consiliului de Ajutor Economic Reciproc etc. Se punctează orice mod de redactare a răspunsului corect (prin citat din sursă/menționare sau în enunț).",
      "exercitiul_3": "câte 3 puncte pentru fiecare răspuns: Gheorghe Gheorghiu-Dej/Gheorghiu-Dej, România/URSS/Uniunea Sovietică/Europa de Vest/Europa Se punctează orice mod de redactare a răspunsului corect (prin precizare/menționare sau în enunț). (3px2=6p)",
      "exercitiul_4": "3 puncte pentru scrierea literei B",
      "exercitiul_5": "7 puncte pentru scrierea oricărei relații cauză-efect stabilite între două informații selectate din sursa A, precizând rolul fiecăreia dintre aceste informaţii (cauză, respectiv efect) Exemple: Cauză: pentru a avea un acces nestingherit către Germania [...] și efect: Sovieticii erau interesați să-și mențină prezența militară în țările ce se învecinau cu Europa de Vest SAU Cauză: pentru a dovedi sovieticilor că România este o țară sigură și că nu au greșit luând această decizie și efect: retragerea trupelor a fost însoțită de un nou val de represiune în societate și în partid etc.",
      "exercitiul_6": "câte 1 punct pentru menționarea oricăror două asemănări între Constituțiile adoptate de statul român în 1952 și în 1965 (1px2=2p) Exemple: sunt practici politice totalitare, stabilesc atribuțiile instituțiilor, prevăd drepturile și îndatoririle cetățenilor etc. câte 2 puncte pentru prezentarea fiecărei asemănări menționate - o scurtă expunere în care sunt precizate două informații referitoare la asemănare (2px2=4p)",
      "exercitiul_7": "4 puncte pentru menționarea oricărei caracteristici a practicilor politice utilizate în statul român, în ultimul deceniu al secolului al XX-lea Exemple: sunt specifice regimului democrat, respectă drepturile și libertățile cetățenești etc. Se punctează orice mod de redactare a răspunsului corect (prin precizare/menționare sau în enunț)."
    }
  },
  "subiectul_2": {
    "subiect": {
      "enunt": "Citiţi, cu atenţie, sursa de mai jos: „În atmosfera generală de rezistență, când luptau pentru libertate mai multe popoare (sârbii, grecii, italienii), românii au trecut și ei la acțiune. În fruntea mișcării revoluționare s-a situat Tudor Vladimirescu [...]. Profitând de moartea domnului fanariot Alexandru Șuțu, la București (ianuarie 1821), Tudor [Vladimirescu] și oamenii săi încep acțiunea în Oltenia, unde aveau organizate locuri fortificate. [...] Tudor [Vladimirescu] pornește cu oastea sa spre București, unde ajunge în martie 1821 și preia puterea. Programul mișcării revoluționare din 1821, cuprins în câteva documente, prevedea: dreptul poporului la rezistență în fața opresiunii, principiul suveranității naționale, renunțarea la averile rău agonisite, abolirea dominației străine, desființarea privilegiilor feudale, ocuparea funcțiilor pe bază de merit și nu de avere, ocuparea funcțiilor prioritar de către români și nu de către fanarioți, reforma justiției, a administrației, reforma școlară, formarea unei armate naționale, reforma fiscală, desființarea vămilor interne, respectarea deplină a autonomiei țării. [...] Mersul mișcării revoluționare din Țara Românească a fost oprit de câțiva factori, cum au fost încercarea grecilor eteriști de a-și subordona lupta celorlalte popoare, neputința grecilor de trece Dunărea și a pătrunde în Balcani și Grecia, pierderea sprijinului Rusiei, [...] intervenția trupelor otomane la nord de Dunăre. [...] Revoluția de la 1821 nu a fost zadarnică. Ea a transformat problema românească în subiect de discuție între marile puteri [...]. Ca urmare a mișcării, începând cu anul 1822, domnii fanarioți au fost înlocuiți cu domni români în Țara Românească și Moldova, ceea ce a marcat o mare victorie a partidei naționale.‟ (I. A. Pop, Istoria românilor) Pornind de la această sursă, răspundeţi la următoarele cerinţe:",
      "exercitiul_1": "Numiţi statul românesc în care se desfășoară mișcarea revoluționară din 1821, precizat în sursa dată.",
      "exercitiul_2": "Precizaţi secolul la care se referă sursa dată.",
      "exercitiul_3": "Menţionaţi, din sursa dată, conducătorul mișcării revoluționare și o acțiune desfășurată de acesta până la preluarea puterii.",
      "exercitiul_4": "Menţionaţi, din sursa dată, doi factori care au dus la oprirea mișcării revoluționare din 1821.",
      "exercitiul_5": "Formulaţi, pe baza sursei date, un punct de vedere referitor la programul mișcării revoluționare din 1821, susţinându-l cu două informaţii selectate din sursă.",
      "exercitiul_6": "Argumentaţi, printr-un fapt istoric relevant, afirmaţia conform căreia statul român se consolidează, în plan intern, prin măsuri adoptate în primul deceniu după unirea Principatelor Române din 1859. (Se punctează prezentarea unui fapt istoric relevant și utilizarea conectorilor care exprimă cauzalitatea şi concluzia.)"
    },
    "barem": {
      "exercitiul_1": "2 puncte pentru răspunsul: Țara Românească Se punctează orice mod de redactare a răspunsului corect (prin precizare/menționare sau în enunț).",
      "exercitiul_2": "2 puncte pentru răspunsul: al XIX-lea Se punctează orice mod de redactare a răspunsului corect (prin precizare/menționare sau în enunț).",
      "exercitiul_3": "3 puncte pentru răspunsul: Tudor Vladimirescu 3 puncte pentru menționarea, din sursa dată, a oricărei acțiuni desfășurate de acesta până la preluarea puterii Exemple: Tudor [Vladimirescu] și oamenii săi încep acțiunea în Oltenia, pornește cu oastea spre București etc. Se punctează orice mod de redactare a răspunsului corect (prin citat din sursă/menționare sau în enunț).",
      "exercitiul_4": "câte 3 puncte pentru menţionarea, din sursa dată, a oricăror doi factori care au dus la oprirea mișcării revoluționare din 1821 (3px2=6p) Exemple: încercarea grecilor eteriști de a-și subordona lupta celorlalte popoare, pierderea sprijinului Rusiei, intervenția armatei otomane etc. Se punctează orice mod de redactare a răspunsului corect (prin citat din sursă/menționare sau în enunț).",
      "exercitiul_5": "4 puncte pentru formularea, pe baza sursei date, a oricărui punct de vedere referitor la programul mișcării revoluționare din 1821 câte 3 puncte pentru selectarea, din sursa dată, a oricăror două informaţii care susţin punctul de vedere formulat (3px2=6p) Exemple: Programul mișcării revoluționare din 1821 conține prevederi referitoare la modernizarea societății românești. Informațiile care susțin punctul de vedere sunt: desființarea privilegiilor feudale și reforma justiției, a administrației, reforma școlară SAU Programul mișcării revoluționare din 1821 propune noi criterii pentru reformarea domeniului administrativ. Informațiile care susțin punctul de vedere sunt: ocuparea funcțiilor pe bază de merit și nu de avere și ocuparea funcțiilor prioritar de către români și nu de către fanarioți etc. Punctajul total (10 puncte) sau cel parțial (7 puncte) se acordă răspunsului care cuprinde atât punctul de vedere, cât și informațiile/informația. Nu se punctează doar punctul de vedere sau doar informațiile/informația.",
      "exercitiul_6": "4 puncte pentru argumentarea afirmaţiei date - prezentarea oricărui fapt istoric relevant (de exemplu: adoptarea Legii rurale din 1864, adoptarea Constituției din 1866 etc. ) prin precizarea a două informații referitoare la acest fapt și prin utilizarea conectorilor care exprimă cauzalitatea (deoarece, pentru că etc.) şi concluzia (aşadar, astfel etc.)"
    }
  },
  "subiectul_3": {
    "subiect": "Elaboraţi, în aproximativ două pagini, un eseu despre spațiul românesc din Sudul Carpaților, în secolele al XIII-lea – al XVIII-lea, având în vedere: - menționarea a două caracteristici ale autonomiilor locale atestate în spațiul românesc din Sudul Carpaților, în secolul al XIII-lea; - precizarea statului medieval românesc din Sudul Carpaților și prezentarea acțiunii militare din prima jumătate a secolului al XIV-lea care a contribuit la întemeierea acestuia; - menționarea unei acțiuni referitoare la constituirea statului medieval românesc de la Sud de Carpați, desfășurate în a doua jumătate a secolului al XIV-lea și a unei caracteristici a acestei acțiuni; - formularea unui punct de vedere referitor la evoluția unei instituții centrale a statului medieval românesc din Sudul Carpaților, în secolele al XVI-lea – al XVIII-lea şi susţinerea acestuia printr-un argument istoric. Notă! Se punctează şi utilizarea limbajului istoric adecvat, structurarea prezentării, evidenţierea relaţiei cauză-efect, elaborarea argumentului istoric (prezentarea unui fapt istoric relevant și utilizarea conectorilor care exprimă cauzalitatea şi concluzia), respectarea succesiunii cronologice/logice a faptelor istorice şi încadrarea eseului în limita de spaţiu precizată.",
    "barem": "Informaţia istorică – 24 de puncte distribuite astfel: - câte 3 puncte pentru menţionarea oricăror două caracteristici ale autonomiilor locale atestate în spațiul românesc din Sudul Carpaților, în secolul al XIII-lea (de exemplu: au conducători cu atribuții militar-administrative, sunt organizate ca voievodate și cnezate, sunt amenințate de expansiunea Ungariei etc.) (3px2=6p) - 2 puncte pentru precizarea statului medieval românesc din Sudul Carpaților: Țara Românească sau oricare denumire a acestui stat corectă din punct de vedere istoric 2 puncte pentru menționarea acțiunii militare din prima jumătate a secolului al XIV-lea care a contribuit la întemeierea acestuia (de exemplu: lupta de la Posada/confruntarea din 1330) 3 puncte pentru prezentarea acțiunii militare menționate - o scurtă expunere în care sunt precizate două informații referitoare la acțiunea militară și se utilizează relația cauză-efect 1 punct pentru precizarea doar a unei informații referitoare la acțiunea militară - câte 3 puncte pentru menţionarea oricărei acțiuni referitoare la constituirea statului medieval românesc de la Sud de Carpați, desfășurate în a doua jumătate a secolului al XIV-lea și a oricărei caracteristici a acestei acțiuni (de exemplu: întemeierea Mitropoliei Țării Românești, organizarea Domniei etc. și este realizată în 1359 de către Nicolae Alexandru/consolidează independența țării față de Ungaria, domnul are prerogative în politica internă și în cea externă/puterea domnească este de origine divină etc.) (3px2=6p) - 1 punct pentru formularea oricărui punct de vedere referitor la evoluția unei instituții centrale a statului medieval românesc din Sudul Carpaților, în secolele al XVI-lea – al XVIII-lea (de exemplu: La sfârșitul secolului al XVI-lea, evoluția Domniei, ca instituție centrală a Țării Românești, este influențată de acțiunile boierilor și domnitorului. SAU Evoluția instituției centrale din Țara Românească, în secolul al XVIII-lea, este determinată de instaurarea regimului fanariot. etc.) 4 puncte pentru susținerea punctului de vedere formulat printr-un argument istoric – prezentarea oricărui fapt istoric relevant, prin precizarea a două informații referitoare la acest fapt și utilizarea conectorilor care exprimă cauzalitatea (deoarece, pentru că etc.) şi concluzia (așadar, astfel etc.) Ordonarea şi exprimarea ideilor menţionate – 6 puncte distribuite astfel: - 2 puncte pentru utilizarea limbajului istoric adecvat 1 punct pentru utilizarea parţială a limbajului istoric adecvat - 1 punct pentru structurarea eseului (introducere - cuprins - concluzie) - 2 puncte pentru respectarea succesiunii cronologice/logice a faptelor istorice 1 punct pentru respectarea parţială a succesiunii cronologice/logice a faptelor istorice - 1 punct pentru respectarea limitei de spaţiu"
  }
}